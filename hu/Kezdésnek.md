Hogyan is működik az Örökimádás?
----------------------------------------
Igazából 4 dolog kell hozzá:
- Egy megfelelő *Kápolna*, amit erre szánnak - nemcsak a hívek, hanem a kápolna egyházi tulajdonosát/üzemeltetőjét is, és természetesen az adott terület püspökének jóváhagyására/támogatására.
- *Adorálók*, akik egy-egy órát vállalnak hetente - elvileg 1 hét 168 óra, tehát abszolút optimális esetben ennyi ember kell minimum, 
de van betegség, szabadság, ilyen-olyan egyéb halaszthatatlan ügy, illetve van, aki nem is gondolja komolyan, 
tehát, akkor van nagyjából teljes létszám, ha minden órára van 2 személy is - össz 336. Ez lenne nagyjából optimális. A tényleges és reális szám valahol a kettő között van, de mindig érvényes a szabály: minél több annál jobb.
- *Szervezők*, akik koordinálják az Örökimádást, úgymint:
  - egy egyházi vezető (pap)
  - egy világi vezető (általános koordinátor), 
  - valakire, aki ért a számítógépekhez, és van ideje adminisztrálgatni a változásokat (adminisztrátor)
  - 4 napszakfelelősre (napszak-koordinátor)
  - valamint minden órának saját órafelelőse van (óra-koordinátor, ez 24 ember). 
  A szervezők egyébként - normális esetben - egyben adorálók is, valamint több funkciót is betölthet egy személy, bár ezt nem érdemes túlzásba vinni.
- Végül, de nem utolsósorban, szükséges egy jó nagy adag segítség az Úrtól.

Vácott mi a helyzet, hány adoráló van?
----------------------------------------
Körülbelül 250 adorálóval kezdtük, az ideális létszámot (336) még sohasem értük el, a létszám viszonylag stabil, azóta is a 250 körül mozog, jelenleg körülbelül 243 aktív adoráló van (2017 májusa). Ahogy az látszik [itt](http://vacitemplom.piarista.hu/adoration/index.php), az egyenletlen eloszlás miatt - ami teljesen érthető - így is van sok olyan óra, ahol nagyon oda kell figyelni arra, hogy mindig folyamatos legyen a Szentségimádás.

Az adorálók száma egyébként úgy nagyjából az Örökimádás biztonságosságával azaz folyamatosságával összefüggésben van, nagyjából a következők alapján:

|Adorálók száma|Értelmezés|
|--------------|----------|
|0 .. 249|Kritikus szint. Ennyi adorálóval nem nagyon érdemes elindítani egy Örökimádást. Egy már működő örökimádás esetében határozott erőfeszítéseket kell tenni a résztvevőknek, hogy a létszám növekedjen.|
|250 .. 279|Az Örökimádás ekkora létszámmal már működni tud, de folyamatos odafigyelés szükséges a szervezőktől, hogy az esetleges hiányzások ne okozzanak fennakadást, valamint a létszám növelése még továbbra is cél.|
|280 .. 336|Az Örökimádás különösebb gond nélkül működik.|
|336 .. 585|Ideális létszám egy Örökimádás működéséhez.|
|586 .. |Ez a létszám már sok adorálónak számít egy adott Örökimádás esetében, és érdemes elgondolkodni egy másik Örökimádás elindításában.|

Mi az egyes felelősök konkrét feladata?
---------------------------------------
Ez nagyon összetett. Legegyszerűbben úgy lehet megfogni, hogy minden felelősnek van egy hozzárendelt időszelete (órafelelősnek egy adott óra, a hét minden napján, napszak felelősnek meg egy adott napszak), és az adott időszelethez kapcsolódóan a felelős megpróbálja segíteni az oda tartozó adorálókat minden tekintetben - legyen az egy megüresedett óra ideiglenes betöltésének megszervezése, vagy akár új adoráló fogadása. 

Ha valaki lemondja a vállalt időpontot ki az, aki mást keres? És kikből válogathat? Vannak akik ilyen esetekre mobilizálhatók?
------------------------------------------------------------------------------------------------------------------------------
Egy vállalt időpont lemondásakor körülbelül ugyanaz a teendő, mint amikor valaki egy-egy alkalommal nem tud elmenni, csak annyi a különbség, hogy nem ideiglenesen, hanem állandó helyettesítésről van szó. 

Egy-egy hiányzásra jó előre fel kell készülni. A felkészülés azt jelenti, hogy az **adoráló** keres helyettesítőt. Nem az óra, a napszak vagy az általános koordinátorra kell gondolni akkor, amikor valaki helyettest keres, hanem a családra, a rokonokra, az ismerősökre, a közösségre, a plébániaközösségre. Onnan kell megpróbálni helyettest keresni elsősorban.

Helyettes keresése egyébként nem kötődik egy-egy előre tudott hiányzáshoz, vagy az óra lemondásához. Mindenkinek javasolt az, hogy gondolkodjon el ezen, és próbálja megtalálni környezetében azt a 2-3 embert/közösséget (tehát nem egyet!), akikre majd számíthat akkor, amikor valóban szükség lesz rá. Ilyen segítségre előbb-utóbb mindenkinek szüksége lesz, egy adoráló sem gondolhat arra, hogy ő kivétel.

Arra a helyzetre is fel kell készülni, amikor a vállat óra végén nem érkezik meg a váltás. Ilyen eset bármikor előfordulhat, és nagyon fontos, hogy kéznél legyenek az ilyenkor szükséges információk:
-	Az adoráló tudja meg előre, hogy kia az, aki a soron következő órát vállalta. Legyen a telefonszáma kéznél, és bátran fel kell hívni azonnal, ha nem érkezik meg időben. 
-	Az adoráló azt is tudakolja meg, hogy ki a következő óra órafelelőse, és mi az ő elérhetősége. Ha a soron következő órát vállalót nem lehet épp elérni, az ő órafelelősét érdemes felhívni.
A soron következő órát vállaló személy és annak órafelelőse meg fogja tudni oldani a problémát. 
Ezeket az információkat legegyszerűbben a következő órát vállalóval elbeszélgetve lehet beszerezni, de akár az Örökimádás weboldalára bejelentkezve is hozzáférhetők ezek az információk. Ehhez viszont szükséges mobil internet és "okostelefon".

Előfordulhat az is, hogy valakinek, aki ilyen helyzetbe kerül, el kell mennie mielőtt a váltása megérkezik. Az a kérés az adorálók felé, hogy ilyen esetben feltétlen hívják fel a fent említett személyeket, hogy azok mihamarabb megérkezzenek, vagy egyéb módon gondoskodjanak a Szentségimádás folytonosságáról. Természetesen, amennyiben egyiküket sem lehet elérni, akkor a napszakfelelőshöz, végső soron pedig az általános koordinátorhoz is lehet fordulni.

Ki az, aki összehangolja a vállalásokat? Hiszen lehet, hogy egyes napszakokban, órákban több ember is van máskor meg egy sem.
----------------------------------------------------------------------------------------------------------------------------
Induláskor (2014 nyara) nagyon sok jelentkezőnk volt, körülbelül 370 fő. A sok jelentkezési lapot - a rajta található információk alapján - a négy napszaknak megfelelően négy csoportra osztottuk, és azokat a négy napszak-koordinátor kapta meg. Igen sok munka és telefonálgatás, egyeztetések árán, több hét alatt a sok jelentkezőből kialakult az a beosztás, amely teljes fedettséget biztosított. Természetesen ez nem volt egyenletes. Majdnem minden délelőtti órára sikerült két adorálót beosztani, míg a hajnali órákkal bizony gondok voltak. Bár a 370 egy igen szép szám, az egyeztetések során nagyon sokszor kiderült, hogy nem gondolták komolyan a jelentkezést, és így valójában egy jóval kisebb számú adorálóval indult el az Örökimádás. Voltak adorálók akik - ideiglenesen - több órát is vállaltak. Sok ilyen eset van a mai napig is - nem szerencsés, de sajnos szükség van rá. 

Ki vehet részt az Örökimádáson?
-------------------------------
Az Örökimádáson személyesen lehet részt venni, cím: Vác, Köztársaság út 1, Szent Anna Templom ([térképen itt]( https://www.google.hu/maps/place/Szent+Anna-templom/@47.7762051,19.1289969,15z/data=!4m5!3m4!1s0x0:0x881aba1b44645839!8m2!3d47.7762051!4d19.1289969))

Bármikor be lehet térni, az Örökimádáson bárki, bármikor részt vehet. Na jó, itt érdemes picit pontosítani: bárki aki keresztény hívő, részt vehet. Nem keresztények nem tudnak "részt venni", maximum meglátogathatják a helyet.

Az Örökimádásra jelentkezni akkor szükséges, ha valaki folyamatosan, minden héten, egy bizonyos órában, részt szeretne venni az Örökimádáson, és segíteni akar másoknak, hogy más is látogathassa a kápolnát - hiszen a kápolna nyitva tartása csak úgy lehetséges, ha legalább egy hívő folyamatosan jelen van. 
Ebben az esetben, egyszeri jelentkezés után, mint az adott óra regisztrált adorálója, részt vehet az Örökimádásban, egészen addig, amíg csak vállalni tudja, ideálisan nagyon hosszú ideig.

Mik az esti-éjszakai órákkal kapcsolatos tapasztalatok, és hogyan kezeljük a különböző helyzeteket?
---------------------------------------------------------------------------------------------------
Ez a kérdés rögtön felmerül, amikor a hajléktalanok is felfedezik a kápolnát, és bejönnek pihenni, akár éjszakára aludni. Rendkívül kellemetlen az ilyen helyzet, és bizony előfordul, és vannak olyan esetek is, amelyek bizony komolyan veszélyeztetik az Örökimádás fennmaradását. Akik órákat vállalnak nem biztonsági őrök, hanem sokszor idős hölgyek. Nem várható el tőlük az, hogy szembeszálljanak olyanokkal, akik a hely szellemét figyelmen kívül hagyják, és másokra nincsenek tekintettel.

Először is azok, akik bejönnek, alapvetően teljes joggal teszik ezt. Jézust imádni üdvös mindenki számára, legyen bármilyen társadalmi helyzetben. Látogatókra a kápolnában mindig számíthatunk, és örömmel várunk mindenkit. Ugyanakkor jogos igényünk, sőt elvárásunk az, hogy aki betér, tudatában legyen annak. hogy a kápolna nem az övé, nem egyedül van ott, egy közös helyet használ, amelynek vannak szabályai, többek között ezek:

- A kápolna látogatásának célja a csendes szentségimádásban való részvétel, az Úrral való találkozás legyen, és nem más.
- Minden szentségimádó az Úrral való találkozásra készen lépjen be a kápolnába. 
- Jelenlétével és viselkedésével más szentségimádók imáját/imádását nem zavarhatja.

Had említsek néhány példát a fenti szabályok megszegésére:
- Ha valaki belép a kápolnába, és kéreget, vagy hangoskodik, vagy botrányt okoz, annak nem a csendes szentségimádás a célja. 
- Ha valakinek az öltözéke nem tiszta, esetleg kihívó/megbotránkoztató, akkor nem készült fel megfelelően/méltóan az Úrral való találkozásra.
- Ha valaki - bár csendben van - de illata átható, behoz állatokat (legyen az poloska vagy egy házi kedvenc), vagy fertőző beteg, bizony akkor jelenléte más szentségimádók imáját zavarja.
 
Ezeket az embereket - nyugodtan, és nem hangoskodva - fel kell szólítanunk arra, hogy távozzanak, és jöjjenek akkor vissza, ha majd látogatásuknak valóban az Úrral való találkozás a célja és arra hajlandók megfelelően felkészülni és viselkedni.

Tisztában vagyok azzal, hogy a fentieket leírni könnyű, és az adott esetben lehet, hogy nehéz megvalósítani.
Ne feledjétek azonban soha, hogy a szentségimádó soha sincs egyedül, mert az Úr vele van. 
Belőle kell meríteni az erőt ezeknek a kényes helyzeteknek az Úrnak tetsző megoldásában.

Néhány javasolt intézkedés:
- Érdemes utánajárni, hogy hol vannak éjszakai hajléktalanszállók, és oda lehet irányítani őket.
- Legyen tilos a kápolnában kéregetni és legyen tilos adni is. Aki szeretne adni, az menjen ki (az utcára), és ott adja oda, amit az illetőnek szán, és hívja fel egyben az illető figyelmét arra, hogy a kápolnában a kéregetés tilos.
- Mindenféleképpen ki kell küldeni őket a kápolnából. Akinek erre megvan a lelki ereje, nyugodtan mondhatja: "Jézus Krisztus nevében felszólítom, hogy hagyja el ezt a helyet."
- Van, aki nem akar menni. Ezért a kápolnában legyen egy jól látható telefonszám, ami egy közvetlen szám a rendőrséghez. Ha szép szóval nem lehet elmenésre bírni az illetőt, erőszakot semmiféleképpen nem szabad alkalmazni. Fel kell hívni a számot, a rendőrök jönnek, és kitessékelik a kápolnából. Emiatt minden adorálónál, mindig legyen ott a saját telefonja, hogy szükség esetén tudja használni.
- Lehetőség szerint férfiak vállalják az esti/éjszakai órákat, hölgyet pedig ne hagyjunk egyedül. 
- A kápolna legyen rendesen szellőztethető, legyen elérhető közelségben takarító eszköz, és legyen megszervezve a kápolna rendszeres takarítása.

Mindig felmerül az a gondolat, hogy az éjszakai órákra bezárjuk a kápolnát, és csak azoknak adunk kulcsot/bejárási lehetőséget, akik adorálnak. De ez nem járható út. Pont az a cél, hogy bárki - jószándékú - betérhessen, ehhez pedig nyitott ajtókra van szükség.

Hogyan történik az adatcsere az informatikus és a napszakkordinátorok között?
-----------------------------------------------------------------------------
Az adorálókat tartalmazó adatbázishoz minden napszakkordinátornak van hozzáférése és olvasási joga. Amennyiben valamit módosítani kell, elég bármilyen írásos módon - például levélben - értesíteni azt a személyt, aki az adatbázis írni is tudja. Vácon ez a személy az általános koordinátor. Az információ alapján az adatbázis frissítésre kerül. Ugyanez az adatbázis van használva a weboldalhoz, ahol az adorálók be tudnak lépni és láthatják a rájuk vonatkozó adatokat.

Adatbiztonság, adattárolás, személyiségi jogok?
-----------------------------------------------
Ezzel kapcsolatban törvényi előírás van a megfelelő adatkezelésre, amelyhez szabályzatot hoztunk létre, ami itt érhető el: [Adatkezelési Szabályzat - Váci Örökimádás](http://vacitemplom.piarista.hu/adoration/resources/Adatkezel%C3%A9siSzab%C3%A1lyzat.pdf)

Lakcímet, miért kérték el az emberektől, van-e, lehet-e jelentősége?
--------------------------------------------------------------------
Az Örökimádás indulásakor, az első jelentkezők esetében volt ez az adat - nem kötelező jelleggel - elkérve. Akkor annak az volt a jelentősége, hogy sokan nem tudtak más kapcsolati pontot megadni, például nem volt telefonszámuk, ahol el tudtuk érni őket. Ebben a helyzetben, akkor amikor az első beosztásra sor került, volt eset, amikor a koordinátorok személyesen keresték fel a jelentkezőket, hogy velük a beosztást megbeszéljék. Jelenleg ezt az adatot még opcionális módon sem kérjük el. Az [itt](http://vacitemplom.piarista.hu/adoration/orok-jelentkezes.php) látható jelentkezési lapnál, a tapasztalatok alapján, már csak a legfontosabb és valóban szükséges adatokat kérjük el a jelentkezőktől.

Kérdések, melyek megválaszolásra várnak:
----------------------------------------
- Tartalék lista hogyan működik? Kik látják? Koordinátorok csak vagy adorálókkal is megosztják is? Tapasztalatok ezzel kapcsolatban?
- Nagy ünnepek, ill. nyár előtt megkérdezik-e a Szentségőrzőket, hogy mikor érnek rá, és mit vállalnak? Vagy ők jelentkeznek?
- Szoktak-e olyan koordinációs meetinget tartani ahova adorálókat is várnak tapasztalatcserére? 

